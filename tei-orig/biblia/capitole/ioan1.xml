<?xml version="1.0" encoding="utf-8"?>
<div id="Ioan1" type="carte">
  <head>Întâia epistolă sobornicească a Sfântului Apostol Ioan</head>
  <div id="Ioan1-1" type="capitol" n="1">
    <head>Mărturie despre Cuvântul vieţii. Dumnezeu este lumină şi cei care sunt ai Lui umblă în lumină. Sângele lui Hristos ne curăţeşte de păcat.</head>
    <p id="Ioan1-1-1" n="1">Ce era de la început, ce am auzit, ce am văzut cu ochii noştri, ce am privit şi mâinile noastre au pipăit despre Cuvântul vieţii,</p>
    <p id="Ioan1-1-2" n="2">- Şi Viaţa s-a arătat şi am văzut-o şi mărturisim şi vă vestim Viaţa de veci, care era la Tatăl şi s-a arătat nouă -</p>
    <p id="Ioan1-1-3" n="3">Ce am văzut şi am auzit, vă vestim şi vouă, ca şi voi să aveţi împărtăşire cu noi. Iar împărtăşirea noastră este cu Tatăl şi cu Fiul Său, Iisus Hristos.</p>
    <p id="Ioan1-1-4" n="4">Şi acestea noi vi le scriem, ca bucuria noastră să fie deplină.</p>
    <p id="Ioan1-1-5" n="5">Şi aceasta este vestirea pe care am auzit-o de la El şi v-o vestim: că Dumnezeu este lumină şi nici un întuneric nu este întru El.</p>
    <p id="Ioan1-1-6" n="6">Dacă zicem că avem împărtăşire cu El şi umblăm în întuneric, minţim şi nu săvârşim adevărul.</p>
    <p id="Ioan1-1-7" n="7">Iar dacă umblăm întru lumină, precum El este în lumină, atunci avem împărtăşire unul cu altul şi sângele lui Iisus, Fiul Lui, ne curăţeşte pe noi de orice păcat.</p>
    <p id="Ioan1-1-8" n="8">Dacă zicem că păcat nu avem, ne amăgim pe noi înşine şi adevărul nu este întru noi.</p>
    <p id="Ioan1-1-9" n="9">Dacă mărturisim păcatele noastre, El este credincios şi drept, ca să ne ierte păcatele şi să ne curăţească pe noi de toată nedreptatea.</p>
    <p id="Ioan1-1-10" n="10">Dacă zicem că n-am păcătuit, Îl facem mincinos şi cuvântul Lui nu este întru noi.</p>
  </div>
  <div id="Ioan1-2" type="capitol" n="2">
    <head>Hristos este Mijlocitorul nostru către Tatăl şi ispăşirea noastră. Poruncă să ne iubim unii pe alţii. Iubirea lumii. Antihriştii sunt mulţi.</head>
    <p id="Ioan1-2-1" n="1">Copiii mei, acestea vi le scriu, ca să nu păcătuiţi, şi dacă va păcătui cineva, avem mijlocitor către Tatăl, pe Iisus Hristos cel drept.</p>
    <p id="Ioan1-2-2" n="2">El este jertfa de ispăşire pentru păcatele noastre, dar nu numai pentru păcatele noastre, ci şi pentru ale lumii întregi.</p>
    <p id="Ioan1-2-3" n="3">Şi întru aceasta ştim că L-am cunoscut, dacă păzim poruncile Lui.</p>
    <p id="Ioan1-2-4" n="4">Cel ce zice: L-am cunoscut, dar poruncile Lui nu le păzeşte, mincinos este şi întru el adevărul nu se află.</p>
    <p id="Ioan1-2-5" n="5">Iar cine păzeşte cuvântul Lui, întru acela, cu adevărat, dragostea lui Dumnezeu este desăvârşită. Prin aceasta, cunoaştem că suntem întru El.</p>
    <p id="Ioan1-2-6" n="6">Cine zice că petrece întru El dator este, precum Acela a umblat, şi el aşa să umble.</p>
    <p id="Ioan1-2-7" n="7">Iubiţilor, nu vă scriu poruncă nouă, ci o poruncă veche pe care o aveaţi de la început; porunca cea veche este cuvântul pe care l-aţi auzit.</p>
    <p id="Ioan1-2-8" n="8">Iarăşi, vă scriu poruncă nouă, ceea ce adevărat întru El şi întru voi, pentru că întunericul se duce şi lumina cea adevărată începe să răsară.</p>
    <p id="Ioan1-2-9" n="9">Cine zice că este în lumină şi pe fratele său îl urăşte, acela este în întuneric până acum.</p>
    <p id="Ioan1-2-10" n="10">Cine iubeşte pe fratele său rămâne în lumină şi sminteală nu este în el.</p>
    <p id="Ioan1-2-11" n="11">Iar cel ce urăşte pe fratele său este în întuneric şi umblă în întuneric şi nu ştie încotro se duce, pentru că întunericul a orbit ochii lui.</p>
    <p id="Ioan1-2-12" n="12">Vă scriu vouă, copiilor, fiindcă iertate v-au fost păcatele pentru numele Lui.</p>
    <p id="Ioan1-2-13" n="13">Vă scriu vouă, părinţilor, pentru că aţi cunoscut pe Cel ce este de la început. Vă scriu vouă, tinerilor, fiindcă aţi biruit pe cel viclean. V-am scris, copiilor, pentru că aţi cunoscut pe Tatăl.</p>
    <p id="Ioan1-2-14" n="14">V-am scris, părinţilor, fiindcă aţi cunoscut pe Cel ce este de la început. Scris-am vouă, tinerilor, căci sunteţi tari şi cuvântul lui Dumnezeu rămâne în voi şi aţi biruit pe cel viclean.</p>
    <p id="Ioan1-2-15" n="15">Nu iubiţi lumea, nici cele ce sunt în lume. Dacă cineva iubeşte lumea, iubirea Tatălui nu este întru el;</p>
    <p id="Ioan1-2-16" n="16">Pentru că tot ce este în lume, adică pofta trupului şi pofta ochilor şi trufia vieţii, nu sunt de la Tatăl, ci sunt din lume.</p>
    <p id="Ioan1-2-17" n="17">Şi lumea trece şi pofta ei, dar cel ce face voia lui Dumnezeu rămâne în veac.</p>
    <p id="Ioan1-2-18" n="18">Copii, este ceasul de pe urmă, şi precum aţi auzit că vine antihrist, iar acum mulţi antihrişti s-au arătat; de aici cunoaştem noi că este ceasul de pe urmă.</p>
    <p id="Ioan1-2-19" n="19">Dintre noi au ieşit, dar nu erau de-ai noştri, căci de-ar fi fost de-ai noştri, ar fi rămas cu noi; ci ca să se arate că nu sunt toţi de-ai noştri, de aceea au ieşit.</p>
    <p id="Ioan1-2-20" n="20">Iar voi, ungere aveţi de la Cel Sfânt şi ştiţi toate.</p>
    <p id="Ioan1-2-21" n="21">V-am scris vouă, nu pentru că nu ştiţi adevărul, ci pentru că îl ştiţi şi ştiţi că nici o minciună nu vine din adevăr.</p>
    <p id="Ioan1-2-22" n="22">Cine este mincinosul, dacă nu cel ce tăgăduieşte că Iisus este Hristosul? Acesta este antihristul, cel care tăgăduieşte pe Tatăl şi pe Fiul.</p>
    <p id="Ioan1-2-23" n="23">Oricine tăgăduieşte pe Fiul nu are nici pe Tatăl; cine mărturiseşte pe Fiul are şi pe Tatăl.</p>
    <p id="Ioan1-2-24" n="24">Deci, ceea ce aţi auzit de la început, în voi să rămână; de va rămâne în voi ceea ce aţi auzit de la început, veţi rămâne şi voi în Fiul şi în Tatăl.</p>
    <p id="Ioan1-2-25" n="25">Şi aceasta este făgăduinţa pe care El ne-a făgăduit-o: Viaţa veşnică.</p>
    <p id="Ioan1-2-26" n="26">Acestea v-am scris vouă despre cei ce vă amăgesc.</p>
    <p id="Ioan1-2-27" n="27">Cât despre voi, ungerea pe care aţi luat-o de la El rămâne întru voi şi n-aveţi trebuinţă ca să vă înveţe cineva, ci precum ungerea Lui vă învaţă despre toate, şi adevărat este şi nu este minciună, rămâneţi întru El, aşa cum v-a învăţat.</p>
    <p id="Ioan1-2-28" n="28">Şi acum, copii, rămâneţi întru El, ca să avem îndrăzneală când Se va arăta şi să nu ne ruşinăm de El, la venirea Lui.</p>
    <p id="Ioan1-2-29" n="29">Dacă ştiţi că este drept, cunoaşteţi că oricine face dreptate este născut din El.</p>
  </div>
  <div id="Ioan1-3" type="capitol" n="3">
    <head>Fiii lui Dumnezeu sunt fericiţi prin nădejdea lor în Tatăl; sunt curaţi de păcat, iubitori de fraţi, dar urâţi de lume. Iubirea către aproapele şi către Dumnezeu.</head>
    <p id="Ioan1-3-1" n="1">Vedeţi ce fel de iubire ne-a dăruit nouă Tatăl, ca să ne numim fii ai lui Dumnezeu, şi suntem. Pentru aceea lumea nu ne cunoaşte, fiindcă nu L-a cunoscut nici pe El.</p>
    <p id="Ioan1-3-2" n="2">Iubiţilor, acum suntem fii ai lui Dumnezeu şi ce vom fi nu s-a arătat până acum. Ştim că dacă El Se va arăta, noi vom fi asemenea Lui, fiindcă Îl vom vedea cum este.</p>
    <p id="Ioan1-3-3" n="3">Şi oricine şi-a pus în El nădejdea, acesta se curăţeşte pe sine, aşa cum Acela curat este.</p>
    <p id="Ioan1-3-4" n="4">Oricine făptuieşte păcatul săvârşeşte şi nelegiuirea, şi păcatul este nelegiuirea.</p>
    <p id="Ioan1-3-5" n="5">Şi voi ştiţi că El S-a arătat ca să ridice păcatele şi păcat întru El nu este.</p>
    <p id="Ioan1-3-6" n="6">Oricine rămâne întru El nu păcătuieşte; oricine păcătuieşte nu L-a văzut nici nu L-a cunoscut.</p>
    <p id="Ioan1-3-7" n="7">Copii, nimeni să nu vă amăgească. Cel ce săvârşeşte dreptatea este drept, precum Acela drept este.</p>
    <p id="Ioan1-3-8" n="8">Cine săvârşeşte păcatul este de la diavolul, pentru că de la început diavolul păcătuieşte. Pentru aceasta S-a arătat Fiul lui Dumnezeu, ca să strice lucrurile diavolului.</p>
    <p id="Ioan1-3-9" n="9">Oricine este născut din Dumnezeu nu săvârşeşte păcat, pentru că sămânţa lui Dumnezeu rămâne în acesta; şi nu poate să păcătuiască, fiindcă este născut din Dumnezeu.</p>
    <p id="Ioan1-3-10" n="10">Prin aceasta cunoaştem pe fiii lui Dumnezeu şi pe fiii diavolului; oricine nu face dreptate nu este din Dumnezeu, nici cel ce nu iubeşte pe fratele său.</p>
    <p id="Ioan1-3-11" n="11">Pentru că aceasta este vestea pe care aţi auzit-o de la început, ca să ne iubim unul pe altul,</p>
    <p id="Ioan1-3-12" n="12">Nu precum Cain, care era de la cel viclean şi a ucis pe fratele său. Şi pentru care pricină l-a ucis? Fiindcă faptele lui erau rele, iar ale fratelui său erau drepte.</p>
    <p id="Ioan1-3-13" n="13">Nu vă miraţi, fraţilor, dacă lumea vă urăşte.</p>
    <p id="Ioan1-3-14" n="14">Noi ştim că am trecut din moarte la viaţă, pentru că iubim pe fraţi; cine nu iubeşte pe fratele său rămâne în moarte.</p>
    <p id="Ioan1-3-15" n="15">Oricine urăşte pe fratele său este ucigaş de oameni şi ştiţi că orice ucigaş de oameni nu are viaţă veşnică, dăinuitoare în El.</p>
    <p id="Ioan1-3-16" n="16">În aceasta am cunoscut iubirea: că El Şi-a pus sufletul Său pentru noi, şi noi datori suntem să ne punem sufletele pentru fraţi.</p>
    <p id="Ioan1-3-17" n="17">Iar cine are bogăţia lumii acesteia şi se uită la fratele său care este în nevoie şi îşi închide inima faţă de el, cum rămâne în acela dragostea lui Dumnezeu?</p>
    <p id="Ioan1-3-18" n="18">Fiii mei, să nu iubim cu vorba, numai din gură, ci cu fapta şi cu adevărul.</p>
    <p id="Ioan1-3-19" n="19">În aceasta vom cunoaşte că suntem din adevăr şi în faţa lui Dumnezeu vom afla odihnă inimii noastre,</p>
    <p id="Ioan1-3-20" n="20">Fiindcă, dacă ne osândeşte inima noastră, Dumnezeu este mai mare decât inima noastră şi ştie toate.</p>
    <p id="Ioan1-3-21" n="21">Iubiţilor, dacă inima noastră nu ne osândeşte, avem îndrăznire către Dumnezeu.</p>
    <p id="Ioan1-3-22" n="22">Şi orice cerem, primim de la El, pentru că păzim poruncile Lui şi cele plăcute înaintea Lui facem.</p>
    <p id="Ioan1-3-23" n="23">Şi aceasta este porunca Lui, ca să credem întru numele lui Iisus Hristos, Fiul Său, şi să ne iubim unul pe altul, precum ne-a dat poruncă.</p>
    <p id="Ioan1-3-24" n="24">Cel ce păzeşte poruncile Lui rămâne în Dumnezeu şi Dumnezeu în el; şi prin aceasta cunoaştem că El rămâne în noi, din Duhul pe care ni L-a dat.</p>
  </div>
  <div id="Ioan1-4" type="capitol" n="4">
    <head>Trebuie să ne ferim de duhurile amăgitoare. Iubirea lui Dumnezeu către noi cere iubirea noastră către fraţi.</head>
    <p id="Ioan1-4-1" n="1">Iubiţilor, nu daţi crezare oricărui duh, ci cercaţi duhurile dacă sunt de la Dumnezeu, fiindcă mulţi prooroci mincinoşi au ieşit în lume.</p>
    <p id="Ioan1-4-2" n="2">În aceasta să cunoaşteţi duhul lui Dumnezeu: orice duh care mărturiseşte că Iisus Hristos a venit în trup, este de la Dumnezeu.</p>
    <p id="Ioan1-4-3" n="3">Şi orice duh, care nu mărturiseşte pe Iisus Hristos, nu este de la Dumnezeu, ci este duhul lui antihrist, despre care aţi auzit că vine şi acum este chiar în lume.</p>
    <p id="Ioan1-4-4" n="4">Voi, copii, sunteţi din Dumnezeu şi i-aţi biruit pe acei prooroci, căci mai mare este Cel ce e în voi, decât cel ce este în lume.</p>
    <p id="Ioan1-4-5" n="5">Aceia sunt din lume, de aceea grăiesc ca din lume şi lumea îi ascultă.</p>
    <p id="Ioan1-4-6" n="6">Noi suntem din Dumnezeu; cine cunoaşte pe Dumnezeu ascultă de noi; cine nu este din Dumnezeu nu ascultă de noi. Din aceasta cunoaştem Duhul adevărului şi duhul rătăcirii.</p>
    <p id="Ioan1-4-7" n="7">Iubiţilor, să ne iubim unul pe altul, pentru că dragostea este de la Dumnezeu şi oricine iubeşte este născut din Dumnezeu şi cunoaşte pe Dumnezeu.</p>
    <p id="Ioan1-4-8" n="8">Cel ce nu iubeşte n-a cunoscut pe Dumnezeu, pentru că Dumnezeu este iubire.</p>
    <p id="Ioan1-4-9" n="9">Întru aceasta s-a arătat dragostea lui Dumnezeu către noi, că pe Fiul Său cel Unul Născut L-a trimis Dumnezeu în lume, ca prin El viaţă să avem.</p>
    <p id="Ioan1-4-10" n="10">În aceasta este dragostea, nu fiindcă noi am iubit pe Dumnezeu, ci fiindcă El ne-a iubit pe noi şi a trimis pe Fiul Său jertfă de ispăşire pentru păcatele noastre.</p>
    <p id="Ioan1-4-11" n="11">Iubiţilor, dacă Dumnezeu astfel ne-a iubit pe noi, şi noi datori suntem să ne iubim unul pe altul.</p>
    <p id="Ioan1-4-12" n="12">Pe Dumnezeu nimeni nu L-a văzut vreodată, dar de ne iubim unul pe altul, Dumnezeu rămâne întru noi şi dragostea Lui în noi este desăvârşită.</p>
    <p id="Ioan1-4-13" n="13">Din aceasta cunoaştem că rămânem în El şi El întru noi, fiindcă ne-a dat din Duhul Său.</p>
    <p id="Ioan1-4-14" n="14">Şi noi am văzut şi mărturisim că Tatăl a trimis pe Fiul, Mântuitor al lumii.</p>
    <p id="Ioan1-4-15" n="15">Cine mărturiseşte că Iisus este fiul lui Dumnezeu, Dumnezeu rămâne întru el şi el în Dumnezeu.</p>
    <p id="Ioan1-4-16" n="16">Şi noi am cunoscut şi am crezut iubirea, pe care Dumnezeu o are către noi. Dumnezeu este iubire şi cel ce rămâne în iubire rămâne în Dumnezeu şi Dumnezeu rămâne întru el.</p>
    <p id="Ioan1-4-17" n="17">Întru aceasta a fost desăvârşită iubirea Lui faţă de noi, ca să avem îndrăznire în ziua judecăţii, fiindcă precum este Acela, aşa suntem şi noi, în lumea aceasta.</p>
    <p id="Ioan1-4-18" n="18">În iubire nu este frică, ci iubirea desăvârşită alungă frica, pentru că frica are cu sine pedeapsa, iar cel ce se teme nu este desăvârşit în iubire.</p>
    <p id="Ioan1-4-19" n="19">Noi iubim pe Dumnezeu, fiindcă El ne-a iubit cel dintâi.</p>
    <p id="Ioan1-4-20" n="20">Dacă zice cineva: iubesc pe Dumnezeu, iar pe fratele său îl urăşte, mincinos este! Pentru că cel ce nu iubeşte pe fratele său, pe care l-a văzut, pe Dumnezeu, pe Care nu L-a văzut, nu poate să-L iubească.</p>
    <p id="Ioan1-4-21" n="21">Şi această poruncă avem de la El: cine iubeşte pe Dumnezeu să iubească şi pe fratele său.</p>
  </div>
  <div id="Ioan1-5" type="capitol" n="5">
    <head>Prin credinţă şi supunere iubim pe Dumnezeu. Trei mărturisesc despre Hristos şi Aceşti trei Una sunt. Puterea rugăciunii.</head>
    <p id="Ioan1-5-1" n="1">Oricine crede că Iisus este Hristos, este născut din Dumnezeu, şi oricine iubeşte pe Cel care a născut iubeşte şi pe Cel ce S-a născut din El.</p>
    <p id="Ioan1-5-2" n="2">Întru aceasta cunoaştem că iubim pe fiii lui Dumnezeu, dacă iubim pe Dumnezeu şi împlinim poruncile Lui.</p>
    <p id="Ioan1-5-3" n="3">Căci dragostea de Dumnezeu aceasta este: Să păzim poruncile Lui; şi poruncile Lui nu sunt grele.</p>
    <p id="Ioan1-5-4" n="4">Pentru că oricine este născut din Dumnezeu biruieşte lumea, şi aceasta este biruinţa care a biruit lumea: credinţa noastră.</p>
    <p id="Ioan1-5-5" n="5">Cine este cel ce biruieşte lumea dacă nu cel ce crede că Iisus este Fiul lui Dumnezeu?</p>
    <p id="Ioan1-5-6" n="6">Acesta este Cel care a venit prin apă şi prin sânge: Iisus Hristos; nu numai prin apă, ci prin apă şi prin sânge; şi Duhul este Cel ce mărturiseşte, că Duhul este adevărul.</p>
    <p id="Ioan1-5-7" n="7">Căci trei sunt care mărturisesc în cer: Tatăl, Cuvântul şi Sfântul Duh, şi Aceşti trei Una sunt.</p>
    <p id="Ioan1-5-8" n="8">Şi trei sunt care mărturisesc pe pământ: Duhul şi apa şi sângele, şi aceşti trei mărturisesc la fel.</p>
    <p id="Ioan1-5-9" n="9">Dacă primim mărturia oamenilor, mărturia lui Dumnezeu este mai mare, că aceasta este mărturia lui Dumnezeu: că a mărturisit pentru Fiul Său.</p>
    <p id="Ioan1-5-10" n="10">Cine crede în Fiul lui Dumnezeu are această mărturie în el însuşi. Cine nu crede în Dumnezeu, L-a făcut mincinos, pentru că n-a crezut în mărturia pe care a mărturisit-o Dumnezeu pentru Fiul Său.</p>
    <p id="Ioan1-5-11" n="11">Şi aceasta este mărturia, că Dumnezeu ne-a dat viaţă veşnică şi această viaţă este în Fiul Său.</p>
    <p id="Ioan1-5-12" n="12">Cel ce are pe Fiul are viaţa; cel ce nu are pe Fiul lui Dumnezeu nu are viaţa.</p>
    <p id="Ioan1-5-13" n="13">Acestea am scris vouă, care credeţi în numele Fiului lui Dumnezeu, ca să ştiţi că aveţi viaţă veşnică.</p>
    <p id="Ioan1-5-14" n="14">Şi aceasta este încrederea pe care o avem către El, că, dacă cerem ceva după voinţa Lui, El ne ascultă.</p>
    <p id="Ioan1-5-15" n="15">Şi dacă ştim că El ne ascultă ceea ce Îi cerem, ştim că dobândim cererile pe care I le-am cerut.</p>
    <p id="Ioan1-5-16" n="16">Dacă vede cineva pe fratele său păcătuind - păcat nu de moarte - să se roage, şi Dumnezeu va da viaţă acelui frate, anume celor ce nu păcătuiesc de moarte. Este şi păcat de moarte; nu zic să se roage pentru acela.</p>
    <p id="Ioan1-5-17" n="17">Orice nedreptate este păcat, dar este şi păcat care nu e de moarte.</p>
    <p id="Ioan1-5-18" n="18">Ştim că oricine e născut din Dumnezeu nu păcătuieşte; ci cel ce s-a născut din Dumnezeu se păzeşte pe sine, şi cel rău nu se atinge de el.</p>
    <p id="Ioan1-5-19" n="19">Ştim că suntem din Dumnezeu şi lumea întreagă zace sub puterea celui rău.</p>
    <p id="Ioan1-5-20" n="20">Ştim iarăşi că Fiul lui Dumnezeu a venit şi ne-a dat nouă pricepere, ca să cunoaştem pe Dumnezeul cel adevărat; şi noi suntem în Dumnezeul cel adevărat, adică întru Fiul Său Iisus Hristos. Acesta este adevăratul Dumnezeu şi viaţa de veci.</p>
    <p id="Ioan1-5-21" n="21">Fiilor, păziţi-vă de idoli.</p>
  </div>
</div>
