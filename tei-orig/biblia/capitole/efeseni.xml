<?xml version="1.0" encoding="utf-8"?>
<div id="Ef" type="carte">
  <head>Epistola către efeseni</head>
  <div id="Ef-1" type="capitol" n="1">
    <head>Binefacerile lui Dumnezeu către cei aleşi. Pavel se roagă ca efesenii să ajungă să cunoască desăvârşit mântuirea, cea întru Hristos şi a Lui dumnezeire.</head>
    <p id="Ef-1-1" n="1">Pavel, apostol al lui Iisus Hristos prin voinţa lui Dumnezeu, sfinţilor care sunt în Efes şi credincioşilor întru Hristos Iisus:</p>
    <p id="Ef-1-2" n="2">Har vouă şi pace de la Dumnezeu, Tatăl nostru, şi de la Domnul Iisus Hristos!</p>
    <p id="Ef-1-3" n="3">Binecuvântat fie Dumnezeu şi Tatăl Domnului nostru Iisus Hristos, Cel ce, întru Hristos, ne-a binecuvântat pe noi, în ceruri, cu toată binecuvântarea duhovnicească;</p>
    <p id="Ef-1-4" n="4">Precum întru El ne-a şi ales, înainte de întemeierea lumii, ca să fim sfinţi şi fără de prihană înaintea Lui,</p>
    <p id="Ef-1-5" n="5">Mai înainte rânduindu-ne, în a Sa iubire, spre înfierea întru El, prin Iisus Hristos, după buna socotinţă a voii Sale,</p>
    <p id="Ef-1-6" n="6">Spre lauda slavei harului Său, cu care ne-a dăruit pe noi prin Fiul Său cel iubit;</p>
    <p id="Ef-1-7" n="7">Întru El avem răscumpărarea prin sângele Lui şi iertarea păcatelor, după bogăţia harului Lui,</p>
    <p id="Ef-1-8" n="8">Pe care l-a făcut să prisosească în noi, în toată înţelepciunea şi priceperea;</p>
    <p id="Ef-1-9" n="9">Făcându-ne cunoscută taina voii Sale, după buna Lui socotinţă, astfel cum hotărâse în Sine mai înainte,</p>
    <p id="Ef-1-10" n="10">Spre iconomia plinirii vremilor, ca toate să fie iarăşi unite în Hristos, cele din ceruri şi cele de pe pământ - toate întru El,</p>
    <p id="Ef-1-11" n="11">Întru Care şi moştenire am primit, rânduiţi fiind mai înainte - după rânduiala Celui ce toate le lucrează, potrivit sfatului voii Sale, -</p>
    <p id="Ef-1-12" n="12">Ca să fim spre lauda slavei Sale, noi cei ce mai înainte am nădăjduit întru Hristos.</p>
    <p id="Ef-1-13" n="13">Întru Care şi voi, auzind cuvântul adevărului, Evanghelia mântuirii voastre, crezând în El, aţi fost pecetluiţi cu Sfântul Duh al făgăduinţei,</p>
    <p id="Ef-1-14" n="14">Care este arvuna moştenirii noastre, spre răscumpărarea celor dobândiţi de El şi spre lauda slavei Sale.</p>
    <p id="Ef-1-15" n="15">Drept aceea, şi eu auzind de credinţa voastră în Domnul Iisus şi de dragostea cea către toţi sfinţii,</p>
    <p id="Ef-1-16" n="16">Nu încetez a mulţumi pentru voi, pomenindu-vă în rugăciunile mele,</p>
    <p id="Ef-1-17" n="17">Ca Dumnezeul Domnului nostru Iisus Hristos, Tatăl slavei, să vă dea vouă duhul înţelepciunii şi al descoperirii, spre deplina Lui cunoaştere,</p>
    <p id="Ef-1-18" n="18">Şi să vă lumineze ochii inimii, ca să pricepeţi care este nădejdea la care v-a chemat, care este bogăţia slavei moştenirii Lui, în cei sfinţi,</p>
    <p id="Ef-1-19" n="19">Şi cât de covârşitoare este mărimea puterii Lui faţă de noi, după lucrarea puterii tăriei Lui, pentru noi cei ce credem.</p>
    <p id="Ef-1-20" n="20">Pe aceasta, Dumnezeu a lucrat-o în Hristos, sculându-L din morţi şi aşezându-L de-a dreapta Sa, în ceruri,</p>
    <p id="Ef-1-21" n="21">Mai presus decât toată începătoria şi stăpânia şi puterea şi domnia şi decât tot numele ce se numeşte, nu numai în veacul acesta, ci şi în cel viitor.</p>
    <p id="Ef-1-22" n="22">Şi toate le-a supus sub picioarele Lui şi, mai presus de toate, L-a dat pe El cap Bisericii,</p>
    <p id="Ef-1-23" n="23">Care este trupul Lui, plinirea Celui ce plineşte toate întru toţi.</p>
  </div>
  <div id="Ef-2" type="capitol" n="2">
    <head>Hristos este mântuirea păcătoşilor</head>
    <p id="Ef-2-1" n="1">Iar pe voi v-a făcut vii, cei ce eraţi morţi prin greşealele şi prin păcatele voastre,</p>
    <p id="Ef-2-2" n="2">În care aţi umblat mai înainte, potrivit veacului lumii acesteia, potrivit stăpânitorului puterii văzduhului, a duhului care lucrează acum în fiii neascultării,</p>
    <p id="Ef-2-3" n="3">Întru care şi noi toţi am petrecut odinioară, în poftele trupului nostru, făcând voile trupului şi ale simţurilor şi, din fire, eram fiii mâniei ca şi ceilalţi.</p>
    <p id="Ef-2-4" n="4">Dar Dumnezeu, bogat fiind în milă, pentru multa Sa iubire cu care ne-a iubit,</p>
    <p id="Ef-2-5" n="5">Pe noi cei ce eram morţi prin greşealele noastre, ne-a făcut vii împreună cu Hristos - prin har sunteţi mântuiţi! -</p>
    <p id="Ef-2-6" n="6">Şi împreună cu El ne-a sculat şi împreună ne-a aşezat întru ceruri, în Hristos Iisus,</p>
    <p id="Ef-2-7" n="7">Ca să arate în veacurile viitoare covârşitoarea bogăţie a harului Său, prin bunătatea ce a avut către noi întru Hristos Iisus.</p>
    <p id="Ef-2-8" n="8">Căci în har sunteţi mântuiţi, prin credinţă, şi aceasta nu e de la voi: este darul lui Dumnezeu;</p>
    <p id="Ef-2-9" n="9">Nu din fapte, ca să nu se laude nimeni.</p>
    <p id="Ef-2-10" n="10">Pentru că a Lui făptură suntem, zidiţi în Hristos Iisus spre fapte bune, pe care Dumnezeu le-a gătit mai înainte, ca să umblăm întru ele.</p>
    <p id="Ef-2-11" n="11">De aceea, aduceţi-vă aminte că, odinioară, voi, păgânii cu trupul, numiţi netăiere-împrejur de către cei numiţi tăiere-împrejur, făcută de mână în trup,</p>
    <p id="Ef-2-12" n="12">Eraţi, în vremea aceea, în afară de Hristos, înstrăinaţi de cetăţenia lui Israel, lipsiţi de nădejde şi fără de Dumnezeu, în lume.</p>
    <p id="Ef-2-13" n="13">Acum însă, fiind în Hristos Iisus, voi care altădată eraţi departe, v-aţi apropiat prin sângele lui Hristos,</p>
    <p id="Ef-2-14" n="14">Căci El este pacea noastră, El care a făcut din cele două - una, surpând peretele din mijloc al despărţiturii,</p>
    <p id="Ef-2-15" n="15">Desfiinţând vrăjmăşia în trupul Său, legea poruncilor şi învăţăturile ei, ca, întru Sine, pe cei doi să-i zidească într-un singur om nou şi să întemeieze pacea,</p>
    <p id="Ef-2-16" n="16">Şi să-i împace cu Dumnezeu pe amândoi, uniţi într-un trup, prin cruce, omorând prin ea vrăjmăşia.</p>
    <p id="Ef-2-17" n="17">Şi, venind, a binevestit pace, vouă celor de departe şi pace celor de aproape;</p>
    <p id="Ef-2-18" n="18">Că prin El avem şi unii şi alţii apropierea către Tatăl, într-un Duh.</p>
    <p id="Ef-2-19" n="19">Deci, dar, nu mai sunteţi străini şi locuitori vremelnici, ci sunteţi împreună cetăţeni cu sfinţii şi casnici ai lui Dumnezeu,</p>
    <p id="Ef-2-20" n="20">Zidiţi fiind pe temelia apostolilor şi a proorocilor, piatra cea din capul unghiului fiind însuşi Iisus Hristos.</p>
    <p id="Ef-2-21" n="21">Întru El, orice zidire bine alcătuită creşte ca să ajungă un locaş sfânt în Domnul,</p>
    <p id="Ef-2-22" n="22">În Care voi împreună sunteţi zidiţi, spre a fi locaş al lui Dumnezeu în Duh.</p>
  </div>
  <div id="Ef-3" type="capitol" n="3">
    <head>Taina mântuirii neamurilor. Pavel este apostolul lor. Hristos sălăşluieşte în inimile credincioşilor.</head>
    <p id="Ef-3-1" n="1">Pentru aceasta, eu Pavel, întemniţatul lui Iisus Hristos pentru voi, neamurile,</p>
    <p id="Ef-3-2" n="2">Dacă în adevăr aţi auzit de iconomia harului lui Dumnezeu care mi-a fost dat mie pentru voi,</p>
    <p id="Ef-3-3" n="3">Că prin descoperire mi s-a dat în cunoştinţă această taină, precum v-am scris înainte pe scurt.</p>
    <p id="Ef-3-4" n="4">De unde, citind, puteţi să cunoaşteţi înţelegerea mea în taina lui Hristos,</p>
    <p id="Ef-3-5" n="5">Care, în alte veacuri, nu s-a făcut cunoscută fiilor oamenilor, cum s-a descoperit acum sfinţilor Săi apostoli şi prooroci, prin Duhul:</p>
    <p id="Ef-3-6" n="6">Anume că neamurile sunt împreună moştenitoare (cu iudeii) şi mădulare ale aceluiaşi trup şi împreună-părtaşi ai făgăduinţei, în Hristos Iisus, prin Evanghelie,</p>
    <p id="Ef-3-7" n="7">Al cărei slujitor m-am făcut după darul harului lui Dumnezeu, ce mi-a fost dat mie, prin lucrarea puterii Sale;</p>
    <p id="Ef-3-8" n="8">Mie, celui mai mic decât toţi sfinţii, mi-a fost dat harul acesta, ca să binevestesc neamurilor bogăţia lui Hristos, de nepătruns,</p>
    <p id="Ef-3-9" n="9">Şi să descopăr tuturor care este iconomia tainei celei din veci ascunse în Dumnezeu, Ziditorul a toate, prin Iisus Hristos,</p>
    <p id="Ef-3-10" n="10">Pentru ca înţelepciunea lui Dumnezeu cea de multe feluri să se facă cunoscută acum, prin Biserică, începătoriilor şi stăpâniilor, în ceruri,</p>
    <p id="Ef-3-11" n="11">După sfatul cel din veci, pe care El l-a împlinit în Hristos Iisus, Domnul nostru,</p>
    <p id="Ef-3-12" n="12">Întru Care avem, prin credinţa în El, îndrăzneală şi apropiere de Dumnezeu, cu deplină încredere.</p>
    <p id="Ef-3-13" n="13">De aceea, vă rog să nu vă pierdeţi cumpătul, din pricina necazurilor mele pentru voi; ele sunt slava voastră.</p>
    <p id="Ef-3-14" n="14">Pentru aceasta, îmi plec genunchii înaintea Tatălui Domnului nostru Iisus Hristos,</p>
    <p id="Ef-3-15" n="15">Din Care îşi trage numele orice neam în cer şi pe pământ,</p>
    <p id="Ef-3-16" n="16">Să vă dăruiască, după bogăţia slavei Sale, ca să fiţi puternic întăriţi, prin Duhul Său, în omul dinăuntru,</p>
    <p id="Ef-3-17" n="17">Şi Hristos să Se sălăşluiască, prin credinţă, în inimile voastre, înrădăcinaţi şi întemeiaţi fiind în iubire,</p>
    <p id="Ef-3-18" n="18">Ca să puteţi înţelege împreună cu toţi sfinţii care este lărgimea şi lungimea şi înălţimea şi adâncimea,</p>
    <p id="Ef-3-19" n="19">Şi să cunoaşteţi iubirea lui Hristos, cea mai presus de cunoştinţă, ca să vă umpleţi de toată plinătatea lui Dumnezeu.</p>
    <p id="Ef-3-20" n="20">Iar Celui ce poate să facă, prin puterea cea lucrătoare în noi, cu mult mai presus decât toate câte cerem sau pricepem noi,</p>
    <p id="Ef-3-21" n="21">Lui fie slava în Biserică şi întru Hristos Iisus în toate neamurile veacului veacurilor. Amin!</p>
  </div>
  <div id="Ef-4" type="capitol" n="4">
    <head>Biserica este trupul lui Hristos</head>
    <p id="Ef-4-1" n="1">De aceea, vă îndemn, eu cel întemniţat pentru Domnul, să umblaţi cu vrednicie, după chemarea cu care aţi fost chemaţi,</p>
    <p id="Ef-4-2" n="2">Cu toată smerenia şi blândeţea, cu îndelungă-răbdare, îngăduindu-vă unii pe alţii în iubire,</p>
    <p id="Ef-4-3" n="3">Silindu-vă să păziţi unitatea Duhului, întru legătura păcii.</p>
    <p id="Ef-4-4" n="4">Este un trup şi un Duh, precum şi chemaţi aţi fost la o singură nădejde a chemării voastre;</p>
    <p id="Ef-4-5" n="5">Este un Domn, o credinţă, un botez,</p>
    <p id="Ef-4-6" n="6">Un Dumnezeu şi Tatăl tuturor, Care este peste toate şi prin toate şi întru toţi.</p>
    <p id="Ef-4-7" n="7">Iar fiecăruia dintre noi, i s-a dat harul după măsura darului lui Hristos.</p>
    <p id="Ef-4-8" n="8">Pentru aceea zice: "Suindu-Se la înălţime, a robit robime şi a dat daruri oamenilor".</p>
    <p id="Ef-4-9" n="9">Iar aceea că "S-a suit" - ce înseamnă decât că S-a pogorât în părţile cele mai de jos ale pământului?</p>
    <p id="Ef-4-10" n="10">Cel ce S-a pogorât, Acela este Care S-a suit mai presus de toate cerurile, ca pe toate să le umple.</p>
    <p id="Ef-4-11" n="11">Şi el a dat pe unii apostoli, pe alţii prooroci, pe alţii evanghelişti, pe alţii păstori şi învăţători,</p>
    <p id="Ef-4-12" n="12">Spre desăvârşirea sfinţilor, la lucrul slujirii, la zidirea trupului lui Hristos,</p>
    <p id="Ef-4-13" n="13">Până vom ajunge toţi la unitatea credinţei şi a cunoaşterii Fiului lui Dumnezeu, la starea bărbatului desăvârşit, la măsura vârstei deplinătăţii lui Hristos.</p>
    <p id="Ef-4-14" n="14">Ca să nu mai fim copii duşi de valuri, purtaţi încoace şi încolo de orice vânt al învăţăturii, prin înşelăciunea oamenilor, prin vicleşugul lor, spre uneltirea rătăcirii,</p>
    <p id="Ef-4-15" n="15">Ci ţinând adevărul, în iubire, să creştem întru toate pentru El, Care este capul - Hristos.</p>
    <p id="Ef-4-16" n="16">Din El, tot trupul bine alcătuit şi bine încheiat, prin toate legăturile care îi dau tărie, îşi săvârşeşte creşterea, potrivit lucrării măsurate fiecăruia din mădulare, şi se zideşte întru dragoste.</p>
    <p id="Ef-4-17" n="17">Aşadar, aceasta zic şi mărturisesc în Domnul, ca voi să nu mai umblaţi de acum cum umblă neamurile, în deşertăciunea minţii lor,</p>
    <p id="Ef-4-18" n="18">Întunecaţi fiind la cuget, înstrăinaţi fiind de viaţa lui Dumnezeu, din pricina necunoştinţei care este în ei, din pricina împietririi inimii lor;</p>
    <p id="Ef-4-19" n="19">Aceştia petrec în nesimţire şi s-au dat pe sine desfrânării, săvârşind cu nesaţ toate faptele necurăţiei.</p>
    <p id="Ef-4-20" n="20">Voi însă n-aţi învăţat aşa pe Hristos,</p>
    <p id="Ef-4-21" n="21">Dacă, într-adevăr, L-aţi ascultat şi aţi fost învăţaţi întru El, aşa cum este adevărul întru Iisus;</p>
    <p id="Ef-4-22" n="22">Să vă dezbrăcaţi de vieţuirea voastră de mai înainte, de omul cel vechi, care se strică prin poftele amăgitoare,</p>
    <p id="Ef-4-23" n="23">Şi să vă înnoiţi în duhul minţii voastre,</p>
    <p id="Ef-4-24" n="24">Şi să vă îmbrăcaţi în omul cel nou, cel după Dumnezeu, zidit întru dreptate şi în sfinţenia adevărului.</p>
    <p id="Ef-4-25" n="25">Pentru aceea, lepădând minciuna, grăiţi adevărul fiecare cu aproapele său, căci unul altuia suntem mădulare.</p>
    <p id="Ef-4-26" n="26">Mâniaţi-vă şi nu greşiţi; soarele să nu apună peste mânia voastră.</p>
    <p id="Ef-4-27" n="27">Nici nu daţi loc diavolului.</p>
    <p id="Ef-4-28" n="28">Cel ce fură să nu mai fure, ci mai vârtos să se ostenească lucrând cu mâinile sale, lucrul cel bun, ca să aibă să dea şi celui ce are nevoie.</p>
    <p id="Ef-4-29" n="29">Din gura voastră să nu iasă nici un cuvânt rău, ci numai ce este bun, spre zidirea cea de trebuinţă, ca să dea har celor ce ascultă.</p>
    <p id="Ef-4-30" n="30">Să nu întristaţi Duhul cel Sfânt al lui Dumnezeu, întru Care aţi fost pecetluiţi pentru ziua răscumpărării.</p>
    <p id="Ef-4-31" n="31">Orice amărăciune şi supărare şi mânie şi izbucnire şi defăimare să piară de la voi, împreună cu orice răutate.</p>
    <p id="Ef-4-32" n="32">Ci fiţi buni între voi şi milostivi, iertând unul altuia, precum şi Dumnezeu v-a iertat vouă, în Hristos.</p>
  </div>
  <div id="Ef-5" type="capitol" n="5">
    <head>Îndemnuri cum să ne purtăm în viaţă cu sfinţenie. Datoriile soţilor.</head>
    <p id="Ef-5-1" n="1">Fiţi dar următori ai lui Dumnezeu, ca nişte fii iubiţi,</p>
    <p id="Ef-5-2" n="2">Şi umblaţi întru iubire, precum şi Hristos ne-a iubit pe noi şi S-a dat pe Sine pentru noi, prinos şi jertfă lui Dumnezeu, întru miros cu bună mireasmă.</p>
    <p id="Ef-5-3" n="3">Iar desfrâu şi orice necurăţie şi lăcomie de avere nici să se pomenească între voi, cum se cuvine sfinţilor;</p>
    <p id="Ef-5-4" n="4">Nici vorbe de ruşine, nici vorbe nebuneşti, nici glume care nu se cuvin, ci mai degrabă mulţumire.</p>
    <p id="Ef-5-5" n="5">Căci aceasta s-o ştiţi bine, că nici un desfrânat, sau necurat, sau lacom de avere, care este un închinător la idoli, nu are moştenire în împărăţia lui Hristos şi a lui Dumnezeu.</p>
    <p id="Ef-5-6" n="6">Nimeni să nu vă amăgească cu cuvinte deşarte, căci pentru acestea vine mânia lui Dumnezeu peste fiii neascultării.</p>
    <p id="Ef-5-7" n="7">Deci să nu vă faceţi părtaşi cu ei.</p>
    <p id="Ef-5-8" n="8">Altădată eraţi întuneric, iar acum sunteţi lumină întru Domnul; umblaţi ca fii ai luminii!</p>
    <p id="Ef-5-9" n="9">Pentru că roada luminii e în orice bunătate, dreptate şi adevăr.</p>
    <p id="Ef-5-10" n="10">Încercând ce este bineplăcut Domnului.</p>
    <p id="Ef-5-11" n="11">Şi nu fiţi părtaşi la faptele cele fără roadă ale întunericului, ci mai degrabă, osândiţi-le pe faţă.</p>
    <p id="Ef-5-12" n="12">Căci cele ce se fac întru ascuns de ei, ruşine este a le şi grăi.</p>
    <p id="Ef-5-13" n="13">Iar tot ce este pe faţă, se descoperă prin lumină,</p>
    <p id="Ef-5-14" n="14">Căci tot ceea ce este descoperit, lumină este. Pentru aceea zice: "Deşteaptă-te cel ce dormi şi te scoală din morţi şi te va lumina Hristos".</p>
    <p id="Ef-5-15" n="15">Deci luaţi seama cu grijă, cum umblaţi, nu ca nişte neînţelepţi, ci ca cei înţelepţi,</p>
    <p id="Ef-5-16" n="16">Răscumpărând vremea, căci zilele rele sunt.</p>
    <p id="Ef-5-17" n="17">Drept aceea, nu fiţi fără de minte, ci înţelegeţi care este voia Domnului.</p>
    <p id="Ef-5-18" n="18">Şi nu vă îmbătaţi de vin, în care este pierzare, ci vă umpleţi de Duhul.</p>
    <p id="Ef-5-19" n="19">Vorbiţi între voi în psalmi şi în laude şi în cântări duhovniceşti, lăudând şi cântând Domnului, în inimile voastre,</p>
    <p id="Ef-5-20" n="20">Mulţumind totdeauna pentru toate întru numele Domnului nostru Iisus Hristos, lui Dumnezeu (şi) Tatăl.</p>
    <p id="Ef-5-21" n="21">Supuneţi-vă unul altuia, întru frica lui Hristos.</p>
    <p id="Ef-5-22" n="22">Femeile să se supună bărbaţilor lor ca Domnului,</p>
    <p id="Ef-5-23" n="23">Pentru că bărbatul este cap femeii, precum şi Hristos este cap Bisericii, trupul Său, al cărui mântuitor şi este.</p>
    <p id="Ef-5-24" n="24">Ci precum Biserica se supune lui Hristos, aşa şi femeile bărbaţilor lor, întru totul.</p>
    <p id="Ef-5-25" n="25">Bărbaţilor, iubiţi pe femeile voastre, după cum şi Hristos a iubit Biserica, şi S-a dat pe Sine pentru ea,</p>
    <p id="Ef-5-26" n="26">Ca s-o sfinţească, curăţind-o cu baia apei prin cuvânt,</p>
    <p id="Ef-5-27" n="27">Şi ca s-o înfăţişeze Sieşi, Biserică slăvită, neavând pată sau zbârcitură, ori altceva de acest fel, ci ca să fie sfântă şi fără de prihană.</p>
    <p id="Ef-5-28" n="28">Aşadar, bărbaţii sunt datori să-şi iubească femeile ca pe înseşi trupurile lor. Cel ce-şi iubeşte femeia pe sine se iubeşte.</p>
    <p id="Ef-5-29" n="29">Căci nimeni vreodată nu şi-a urât trupul său, ci fiecare îl hrăneşte şi îl încălzeşte, precum şi Hristos Biserica,</p>
    <p id="Ef-5-30" n="30">Pentru că suntem mădulare ale trupului Lui, din carnea Lui şi din oasele Lui.</p>
    <p id="Ef-5-31" n="31">De aceea, va lăsa omul pe tatăl său şi pe mama sa şi se va alipi de femeia sa şi vor fi amândoi un trup.</p>
    <p id="Ef-5-32" n="32">Taina aceasta mare este; iar eu zic în Hristos şi în Biserică.</p>
    <p id="Ef-5-33" n="33">Astfel şi voi, fiecare aşa să-şi iubească femeia ca pe sine însuşi; iar femeia să se teamă de bărbat.</p>
  </div>
  <div id="Ef-6" type="capitol" n="6">
    <head>Sfaturi către copii, părinţi, slujitori şi conducători. Armele Duhului. Oştirea lui Hristos.</head>
    <p id="Ef-6-1" n="1">Copii, ascultaţi pe părinţii voştri în Domnul că aceasta este cu dreptate.</p>
    <p id="Ef-6-2" n="2">"Cinsteşte pe tatăl tău şi pe mama ta, care este porunca cea dintâi cu făgăduinţa:</p>
    <p id="Ef-6-3" n="3">Ca să-ţi fie ţie bine şi să trăieşti ani mulţi pe pământ".</p>
    <p id="Ef-6-4" n="4">Şi voi, părinţilor, nu întărâtaţi la mânie pe copiii voştri, ci creşteţi-i întru învăţătura şi certarea Domnului.</p>
    <p id="Ef-6-5" n="5">Slugilor, ascultaţi de stăpânii voştri cei după trup, cu frică şi cu cutremur, întru curăţia inimii voastre, ca şi de Hristos,</p>
    <p id="Ef-6-6" n="6">Nu slujind numai când sunt cu ochii pe voi, ca cei ce caută să placă oamenilor, ci ca slugile lui Hristos, făcând din suflet voia lui Dumnezeu,</p>
    <p id="Ef-6-7" n="7">Slujind cu bunăvoinţă, ca şi Domnului şi nu ca oamenilor,</p>
    <p id="Ef-6-8" n="8">Ştiind fiecare, fie rob, fie de sine stăpân, că faptele bune pe care le va face, pe acelea le va lua ca plată de la Domnul.</p>
    <p id="Ef-6-9" n="9">Iar voi, stăpânilor, faceţi tot aşa faţă de ei, lăsând la o parte ameninţarea, ştiind că Domnul lor şi al vostru este în ceruri şi că la El nu încape părtinire.</p>
    <p id="Ef-6-10" n="10">În sfârşit, fraţilor, întăriţi-vă în Domnul şi întru puterea tăriei Lui.</p>
    <p id="Ef-6-11" n="11">Îmbrăcaţi-vă cu toate armele lui Dumnezeu, ca să puteţi sta împotriva uneltirilor diavolului.</p>
    <p id="Ef-6-12" n="12">Căci lupta noastră nu este împotriva trupului şi a sângelui, ci împotriva începătoriilor, împotriva stăpâniilor, împotriva stăpânitorilor întunericului acestui veac, împotriva duhurilor răutăţii, care sunt în văzduh.</p>
    <p id="Ef-6-13" n="13">Pentru aceea, luaţi toate armele lui Dumnezeu, ca să puteţi împotrivă în ziua cea rea, şi, toate biruindu-le, să rămâneţi în picioare.</p>
    <p id="Ef-6-14" n="14">Staţi deci tari, având mijlocul vostru încins cu adevărul şi îmbrăcându-vă cu platoşa dreptăţii,</p>
    <p id="Ef-6-15" n="15">Şi încălţaţi picioarele voastre, gata fiind pentru Evanghelia păcii.</p>
    <p id="Ef-6-16" n="16">În toate luaţi pavăza credinţei, cu care veţi putea să stingeţi toate săgeţile cele arzătoare ale vicleanului.</p>
    <p id="Ef-6-17" n="17">Luaţi şi coiful mântuirii şi sabia Duhului, care este cuvântul lui Dumnezeu.</p>
    <p id="Ef-6-18" n="18">Faceţi în toată vremea, în Duhul, tot felul de rugăciuni şi de cereri, şi întru aceasta priveghind cu toată stăruinţa şi rugăciunea pentru toţi sfinţii.</p>
    <p id="Ef-6-19" n="19">Rugaţi-vă şi pentru mine, ca să mi se dea mie cuvânt, când voi deschide gura mea, să fac cunoscută cu îndrăzneală taina Evangheliei,</p>
    <p id="Ef-6-20" n="20">Pe care o binevestesc, în lanţuri, ca să vorbesc despre Evanghelie, fără sfială, precum şi trebuie să vorbesc.</p>
    <p id="Ef-6-21" n="21">Iar ca să ştiţi şi voi cele despre mine şi ce fac, Tihic, iubitul frate şi credinciosul slujitor întru Domnul, vi le va aduce la cunoştinţă pe toate;</p>
    <p id="Ef-6-22" n="22">L-am trimis pe el la voi, pentru aceasta, ca să aflaţi cele despre noi şi să mângâie inimile voastre.</p>
    <p id="Ef-6-23" n="23">Pace fraţilor şi dragoste, cu credinţă de la Dumnezeu-Tatăl şi de la Domnul Iisus Hristos.</p>
    <p id="Ef-6-24" n="24">Harul fie cu toţi care iubesc pe Domnul nostru Iisus Hristos întru curăţie.</p>
  </div>
</div>
