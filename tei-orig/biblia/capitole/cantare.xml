<?xml version="1.0" encoding="utf-8"?>
<div id="Cant" type="carte">
  <head>Cântarea Cântărilor</head>
  <div id="Cant-1" type="capitol" n="1">
    <head>Iubirea între mire şi mireasă.</head>
    <p id="Cant-1-1" n="1">Sărută-mă cu sărutările gurii tale, că sărutările tale sunt mai bune ca vinul.</p>
    <p id="Cant-1-2" n="2">Miresmele tale sunt balsam mirositor, mir vărsat este numele tău; de aceea fecioarele te iubesc.</p>
    <p id="Cant-1-3" n="3">Răpeşte-mă, ia-mă cu tine! Hai să fugim! - Regele m-a dus în cămările sale: ne vom veseli şi ne vom bucura de tine. Îţi vom preamări dragostea mai mult decât vinul. Cine te iubeşte, după dreptate te iubeşte!</p>
    <p id="Cant-1-4" n="4">Neagră sunt, fete din Ierusalim, dar frumoasă, ca sălaşurile lui Chedar, ca şi corturile lui Solomon.</p>
    <p id="Cant-1-5" n="5">Nu vă uitaţi că sunt negricioasă că doar soarele m-a ars. Fiii maicii mele s-au mâniat, trimisu-m-au să le păzesc viile, dar via mea nu mi-am păzit-o!</p>
    <p id="Cant-1-6" n="6">Spune-mi dar, iubitul meu, unde-ţi paşti tu oile? Unde poposeşti tu la amiază? De ce oare să rătăcesc zadarnic pe la turmele tovarăşilor tăi?</p>
    <p id="Cant-1-7" n="7">Dacă nu ştii unde, tu cea mai frumoasă între femei, ţine atunci mereu urmele oilor, paşte-ti mieii în preajma colibelor, iezii în preajma ciobanilor!</p>
    <p id="Cant-1-8" n="8">Cu un telegar înhămat la carul lui Faraon te aseamăn eu, draga mea!</p>
    <p id="Cant-1-9" n="9">Frumoşi se văd obrajii tăi, aşezaţi intre cercei şi gâtul tău împodobit cu şire de mărgăritare.</p>
    <p id="Cant-1-10" n="10">Făuri-vom pentru tine lănţişoare aurite, cu picături şi crestături de argint.</p>
    <p id="Cant-1-11" n="11">Cât regele a stat la masă, nardul meu a revărsat mireasmă.</p>
    <p id="Cant-1-12" n="12">Periniţă de mirt este iubitul meu, care se ascunde între sânii mei.</p>
    <p id="Cant-1-13" n="13">Iubitul meu e ciorchinele de ienupăr, din Enghedi, de la vii cules.</p>
    <p id="Cant-1-14" n="14">Cât de frumoasă eşti tu, draga mea! Cât de frumoasă eşti! Ochi de porumbiţă sunt ochii tăi.</p>
    <p id="Cant-1-15" n="15">Cât de frumos eşti dragul meu! Şi cît de drăgălaş eşti tu! Pajiştea de iarbă verde ne este al nostru pat.</p>
    <p id="Cant-1-16" n="16">Cedrii ne sunt acoperiş sălăşluirii şi adăpost ne sunt chiparoşii.</p>
  </div>
  <div id="Cant-2" type="capitol" n="2">
    <head>Mirele laudă frumuseţea miresei.</head>
    <p id="Cant-2-1" n="1">Eu sunt narcisul din câmpie, sunt crinul de prin vâlcele.</p>
    <p id="Cant-2-2" n="2">Cum este crinul între spini, aşa este draga mea între fete.</p>
    <p id="Cant-2-3" n="3">Cum este mărul intre copaci, aşa este dragul meu printre flăcăi. Să stau la umbra mărului îmi place, dulce este rodul lui în gura mea!</p>
    <p id="Cant-2-4" n="4">El m-a dus în casa de ospăţ şi sus drept steag era iubirea.</p>
    <p id="Cant-2-5" n="5">Întăriţi-mă cu vin, cu mere răcoriţi-mă, că sunt bolnavă de iubire.</p>
    <p id="Cant-2-6" n="6">Stânga sa este sub cap la mine şi cu dreapta lui mă cuprinde.</p>
    <p id="Cant-2-7" n="7">Vă jur, fete din Ierusalim, pe cerboaice, pe gazelele din câmp, nu treziţi pe draga mea; până nu-i va fi ei voia!</p>
    <p id="Cant-2-8" n="8">Auzi glasul celui drag! Iată-l vine, săltând peste coline, trecând din munte-n munte.</p>
    <p id="Cant-2-9" n="9">Ca o gazelă e iubitul meu sau e ca un pui de cerb; iată-l la noi pe prispă, iată-l priveşte pe fereastră, printre gratii iată-l se uită.</p>
    <p id="Cant-2-10" n="10">Şi începe să-mi vorbească: Scoală, draga mea, şi vino!</p>
    <p id="Cant-2-11" n="11">Iarna a trecut, ploaia a încetat.</p>
    <p id="Cant-2-12" n="12">Flori pe câmp s-au arătat şi a sosit vremea cântării, în ţarină glas de turturea se aude.</p>
    <p id="Cant-2-13" n="13">Smochinii îşi dezvelesc mugurii şi florile de vie văzduhul parfumează. Scoală, draga mea, şi vino!</p>
    <p id="Cant-2-14" n="14">Porumbiţa mea, ce-n crăpături de stâncă, la loc prăpăstios te-ascunzi, arată-ţi faţa ta! Lasă-mă să-ţi aud glasul! Că glasul tău e dulce şi faţa ta plăcută.</p>
    <p id="Cant-2-15" n="15">Prindeţi vulpile, prindeţi puii lor, ele ne strică viile, că via noastră e acum în floare.</p>
    <p id="Cant-2-16" n="16">Iubitul meu este al meu şi eu sunt a lui. El printre crini îşi paşte mieii.</p>
    <p id="Cant-2-17" n="17">Până nu se răcoreşte ziua, până nu se-ntinde umbra serii, vino, dragul meu, săltând ca o căprioară, ca un pui de cerb, peste munţii ce ne despart.</p>
  </div>
  <div id="Cant-3" type="capitol" n="3">
    <head>Mireasa arată iubirea sa către mire.</head>
    <p id="Cant-3-1" n="1">Noaptea-n pat l-am căutat pe dragul sufletului meu, l-am căutat, dar, iată, nu l-am mai aflat.</p>
    <p id="Cant-3-2" n="2">Scula-mă-voi, mi-am zis, şi-n târg voi alerga, pe uliţe, prin pieţe, amănunţit voi căuta pe dragul sufletului meu. L-am căutat, nu l-am mai aflat.</p>
    <p id="Cant-3-3" n="3">Întâlnitu-m-am cu paznicii, cei ce târgul străjuiesc; "N-aţi văzut, zic eu, pe dragul sufletului meu?"</p>
    <p id="Cant-3-4" n="4">Dar abia m-am despărţit de ei şi iată, eu l-am găsit, pe cel iubit; apucatu-l-am atunci şi nu l-am mai lăsat, până nu l-am dus la mama mea, până nu l-am dus în casa ei.</p>
    <p id="Cant-3-5" n="5">Vă jur, fete din Ierusalim, pe cerboaice, pe gazelele din câmp, nu treziţi pe draga mea, până nu-i va fi ei voia!</p>
    <p id="Cant-3-6" n="6">Cine este aceea care se ridică din pustiu, ca un stâlp de fum, par-c-ar arde smirnă şi tămâie, par-c-ar arde miresme iscusit gătite?</p>
    <p id="Cant-3-7" n="7">Iat-o, este ea, lectica lui Solomon, înconjurată de şaizeci de voinici, viteji falnici din Israel.</p>
    <p id="Cant-3-8" n="8">Toţi sunt înarmaţi, la război deprinşi. Fiecare poartă sabie la şold, pentru orice întâmplare şi frică de noapte.</p>
    <p id="Cant-3-9" n="9">Regele Solomon şi-a făcut tron de nuntă din lemn de cedru din Liban.</p>
    <p id="Cant-3-10" n="10">Stâlpii lui sunt de argint, pereţii de aur curat, patul e de purpură, iar acoperişul este de scumpe alesături; darul dragostei alese a fetelor din Ierusalim.</p>
    <p id="Cant-3-11" n="11">Ieşiţi, fetele Sionului, priviţi pe Solomon încoronat, cum a lui maică l-a încununat, în ziua sărbătoririi nunţii lui, în ziua bucuriei inimii lui!</p>
  </div>
  <div id="Cant-4" type="capitol" n="4">
    <head>Frumuseţea miresei.</head>
    <p id="Cant-4-1" n="1">Cât de frumoasă eşti tu, draga mea, cît de frumoasă eşti! Ochi de porumbiţă ai, umbriri de negrele-ţi sprâncene, părul tău turmă de capre pare, ce din munţi, din Galaad coboară.</p>
    <p id="Cant-4-2" n="2">Dinţii tăi par turmă de oi tunse, ce ies din scăldătoare făcând două şiruri strânse şi neavând nici o ştirbitură.</p>
    <p id="Cant-4-3" n="3">Cordeluţe purpurii sunt ale tale buze şi gura ta-i încântătoare. Două jumătăţi de rodii par obrajii tăi sub vălul tău cel străveziu.</p>
    <p id="Cant-4-4" n="4">Gâtul tău e turnul lui David, menit să fie casă de arme: mii de scuturi atârnă acolo şi tot scuturi de viteji.</p>
    <p id="Cant-4-5" n="5">Cei doi sâni ai tăi par doi pui de căprioară, doi iezi care pasc printre crini.</p>
    <p id="Cant-4-6" n="6">Până nu se răcoreşte ziua, până nu se-ntinde umbra serii, voi veni la tine, colină de mirt, voi veni la tine, munte de tămâie.</p>
    <p id="Cant-4-7" n="7">Cât de frumoasă eşti tu, draga mea, şi fără nici o pată.</p>
    <p id="Cant-4-8" n="8">Vino din Liban, mireasa mea, vino din Liban cu mine! Degrabă coboară din Amana, din Senir şi din Hermon, din culcuşul leilor şi din munţi cu leoparzi!</p>
    <p id="Cant-4-9" n="9">Sora mea, mireasa mea, tu mi-ai robit inima numai c-o privire a ta şi cu colanu-ţi de la sân.</p>
    <p id="Cant-4-10" n="10">Cât de dulce, când dezmierzi, eşti tu sora mea mireasă; şi mai dulce decât vinul este mângâierea ta. şi mireasma ta plăcută este mai presus de orice mir.</p>
    <p id="Cant-4-11" n="11">Ale tale buze miere izvorăsc, iubito, miere curge, lapte curge, de sub limba ta; mirosul îmbrăcămintei tale e mireasmă de Liban.</p>
    <p id="Cant-4-12" n="12">Eşti grădină încuiată, sora mea, mireasa mea, fântână acoperită şi izvor pecetluit.</p>
    <p id="Cant-4-13" n="13">Vlăstarele tale clădesc un paradis de rodii cu fructe dulci şi minunate, având pe margini arbuşti care revarsă miresme:</p>
    <p id="Cant-4-14" n="14">Nard, şofran şi scorţişoară cu trestie mirositoare, cu felurime de copaci, ce tămâie lăcrimează, cu mirt şi cu aloe şi cu arbuşti mirositori.</p>
    <p id="Cant-4-15" n="15">În grădină-i o fântână, un izvor de apă vie şi pâraie din Libar.</p>
    <p id="Cant-4-16" n="16">Scoală vânt de miazănoapte, vino vânt de miazăzi, suflaţi prin grădina mea şi miresmele-i stârniţi; iar iubitul meu să vină, în grădina sa să intre şi din roadele ei scumpe să culeagă, să mănânce.</p>
  </div>
  <div id="Cant-5" type="capitol" n="5">
    <head>Frumuseţea mirelui</head>
    <p id="Cant-5-1" n="1">Venit-am în grădina mea, sora mea, mireasa mea! Strâns-am miruri aromate, miere am mâncat din faguri, vin şi lapte am băut. Mâncaţi şi beţi, prieteni, fiţi beţi de dragoste, iubiţii mei!</p>
    <p id="Cant-5-2" n="2">De dormit dormeam, dar inima-mi veghea. Auzi glasul celui drag! El la uşă bătând zice: Deschide-mi, surioară, deschide-mi, iubita mea, porumbiţa mea, curata mea, capul îmi este plin de rouă şi părul ud de vlaga nopţii.</p>
    <p id="Cant-5-3" n="3">Haina eu mi-am dezbrăcat, cum s-o-mbrac eu iar? Picioarele mi le-am spălat, cum să le murdăresc eu iar?</p>
    <p id="Cant-5-4" n="4">Iubitul mâna pe fereastră a întins şi inima mi-a tresărit.</p>
    <p id="Cant-5-5" n="5">Iute să-i deschid m-am ridicat, din mână mir mi-a picurat, mir din degete mi-a curs pe închizătoarea uşii.</p>
    <p id="Cant-5-6" n="6">Celui drag eu i-am deschis, dar iubitul meu plecase; sufletu-mi încremenise, când cel drag mie-mi vorbise; iată eu l-am căutat, dar de-aflat nu l-am aflat; pe nume l-am tot strigat, dar răspuns nu mi s-a dat.</p>
    <p id="Cant-5-7" n="7">Întâlnitu-m-au străjerii, cei ce târgul străjuiesc, m-au izbit şi m-au rănit şi vălul mi l-au luat, cei ce zidul îl păzesc.</p>
    <p id="Cant-5-8" n="8">Fete din Ierusalim, vă jur: De-ntâlniţi pe dragul meu, ce să-i spuneţi oare lui? Că-s bolnavă de iubire.</p>
    <p id="Cant-5-9" n="9">Ce are iubitul tău mai mult ca alţii, o tu, cea mai frumoasă-ntre femei? Cu cît iubitul tău e mai ales ca alţi iubiţi, ca să ne rogi aşa cu jurământ?</p>
    <p id="Cant-5-10" n="10">Iubitul meu e alb şi rumen, şi între zeci de mii este întâiul.</p>
    <p id="Cant-5-11" n="11">Capul lui, aur curat; părul lui, păr ondulat, negru-nchis, pană de corb.</p>
    <p id="Cant-5-12" n="12">Ochii lui sunt porumbei, ce în lapte trupu-şi scaldă, la izvor stând mulţumiţi.</p>
    <p id="Cant-5-13" n="13">Trandafir mirositor sunt obrajii lui, strat de ierburi aromate. Iar buzele lui, la fel cu crinii roşii, în mir mirositor sunt scăldate.</p>
    <p id="Cant-5-14" n="14">Braiele-i sunt drugi de aur cu topaze împodobite; pieptul lui e scut de fildeş cu safire ferecat.</p>
    <p id="Cant-5-15" n="15">Stâlpi de marmură sunt picioarele lui, pe temei de aur aşezate. Înfăţişarea lui e ca Libanul şi e măreţ ca cedrul.</p>
    <p id="Cant-5-16" n="16">Gura lui e negrăit de dulce şi totul este în el fermecător; iată cum este al meu iubit, fiice din Ierusalim, iată cum este al meu mire!</p>
  </div>
  <div id="Cant-6" type="capitol" n="6">
    <head>Iarăşi se laudă frumuseţea miresei.</head>
    <p id="Cant-6-1" n="1">Unde s-a dus iubitul tău, cea mai frumoasă-ntre femei? Unde-a plecat al tău iubit, ca să-l cutăm şi noi cu tine?</p>
    <p id="Cant-6-2" n="2">Iubitul meu în grădina lui s-a dus, în straturi d-aromate pline, să-şi pască turma acolo şi crini frumoşi s-adune.</p>
    <p id="Cant-6-3" n="3">Eu a iubitului meu sunt şi el este al meu, el printre crini îşi paşte iezii.</p>
    <p id="Cant-6-4" n="4">Frumoasă eşti, iubita mea, frumoasă eşti ca Tirţa şi ca Ierusalimul dragă, dar ca şi oastea în război temută.</p>
    <p id="Cant-6-5" n="5">Întoarce-ţi ochii de la mine, că ei de tot mă scot din fire.</p>
    <p id="Cant-6-6" n="6">Părul tău turme de capre pare, ce din munţi, din Galaad coboară. Dinţii tăi par turmă de oi tunse, ce din scăldătoare ies, făcând două şiruri strânse şi neavând nici o ştirbitură.</p>
    <p id="Cant-6-7" n="7">Două jumătăţi de rodii par obrajii tăi, sub vălul tău cel străveziu.</p>
    <p id="Cant-6-8" n="8">Solomon are şaizeci de regine şi optzeci de concubine, iar fecioare socoteala cine le-o mai ţine!</p>
    <p id="Cant-6-9" n="9">Dar ea e numai una, porumbiţa mea, curata mea; una-i ea la a ei mamă, singură născută în casă. Fetele când au văzut-o, laude i-au înălţat, iar reginele şi concubinele osanale i-au cântat.</p>
    <p id="Cant-6-10" n="10">Cine-i aceasta, ziceau ele, care ca zarea străluceşte şi ca luna-i de frumoasă, ca soarele-i de luminoasă şi ca oastea de război temută?</p>
    <p id="Cant-6-11" n="11">La grădina nucilor m-am dus, ca să văd verdeaţa văii, dacă a dat vita de vie şi dacă merii au înflorit.</p>
    <p id="Cant-6-12" n="12">Şi nu ştiu cum s-a petrecut, că a mea inimă m-a dus la oştirea de război a viteazului meu neam.</p>
  </div>
  <div id="Cant-7" type="capitol" n="7">
    <head>Frumuseţea Sulamitei.</head>
    <p id="Cant-7-1" n="1">Întoarce-te, Sulamita! Întoarce-te, fata să Zi-o privim! Ce priviţi la Sulamita, ca la hora din Mahanaim?</p>
    <p id="Cant-7-2" n="2">Cât de frumoase sunt, domniţă, picioarele tale în sandale! Rotundă-i coapsa ta, ca un colan, de meşter iscusit lucrat.</p>
    <p id="Cant-7-3" n="3">Sânul tău e cupă rotunjită, pururea de vin tămâios plină; trupul tău e snop de grâu, încins frumos cu crini din câmp.</p>
    <p id="Cant-7-4" n="4">Cei doi sâni ai tăi par doi pui de căprioară, par doi pui gemeni ai unei gazele.</p>
    <p id="Cant-7-5" n="5">Gâtul tău e stâlp de fildeş; ochii tăi sunt parcă iezerele din Heşbon, de la poarta Bat-Rabim. Nasul tău este ca turnul din Liban, ce priveşte spre Damasc.</p>
    <p id="Cant-7-6" n="6">Capul tău este măreţ cum e Carmelul, iar părul Ii-e de purpură; cu ale lui mândre şuviţe ţii un rege în robie.</p>
    <p id="Cant-7-7" n="7">Cât de frumoasă eşti şi atrăgătoare, prin drăgălăşia ta, iubito!</p>
    <p id="Cant-7-8" n="8">Ca finicul eşti de zveltă şi sânii tăi par struguri atârnaţi în vie.</p>
    <p id="Cant-7-9" n="9">În finic eu m-aş sui - ziceam eu - şi de-ale lui crengi m-aş apuca, sânii tăi mi-ar fi drept struguri, suflul gurii tale ca mirosul de mere.</p>
    <p id="Cant-7-10" n="10">Sărutarea ta mai dulce-ar fi ca vinul, ce-ar curge din belşug spre-al tău iubit, ale lui buze-nflăcărate potolind.</p>
    <p id="Cant-7-11" n="11">Eu sunt a lui, a celui drag. El dorul meu îl poartă.</p>
    <p id="Cant-7-12" n="12">Hai, iubitul meu, la câmp, hai la tară să petrecem!</p>
    <p id="Cant-7-13" n="13">Mâine hai la vie să vedem dacă a dat vila de vie, merii de-au înmugurit, de-s aproape de-nflorit. Şi acolo iţi voi da dezmierdările mele.</p>
    <p id="Cant-7-14" n="14">Mandragorele miresme varsă şi la noi acasă sunt multe fructe vechi şi noi pe care, iubitul meu, pentru tine le-am păstrat.</p>
  </div>
  <div id="Cant-8" type="capitol" n="8">
    <head>Dragostea cea desăvârşită</head>
    <p id="Cant-8-1" n="1">O, de mi-ai fi fost tu fratele meu şi să fi supt la sânul mamei mele, atunci pe uliţă de te-ntâlneam, cu drag, prelung te sărutam şi nimeni nu-ndrăznea osândei să mă dea.</p>
    <p id="Cant-8-2" n="2">Te-aş fi luat şi-n casa mamei te-aş fi dus, în casa celei ce m-a născut; tu graiuri dulci mi-ai fi spus şi eu cu drag ţi-aş fi dat vin bun şi must de rodii.</p>
    <p id="Cant-8-3" n="3">Stânga sa este sub capul meu şi cu dreapta-i mă cuprinde.</p>
    <p id="Cant-8-4" n="4">Fete din Ierusalim, vă jur pe cerboaicele şi gazele din câmp, nu treziţi pe draga mea până nu-i va fi ei voia!</p>
    <p id="Cant-8-5" n="5">Cine se înalţă din pustiu, sprijinită de-al său drag? Sub mărul acesta am trezit iubirea ta, aici unde te-a născut şi ţi-a dat lumina zilei mama ta.</p>
    <p id="Cant-8-6" n="6">Ca pecete pe sânul tău mă poartă, poartă-mă pe mâna ta ca pe o brăţară! Că iubirea ca moartea e de tare şi ca iadul de grozavă este gelozia. Săgeţile ei sunt săgeţi de foc şi flacăra ei ca fulgerul din cer.</p>
    <p id="Cant-8-7" n="7">Marea nu poate stinge dragostea, nici râurile s-o potolească; de-ar da cineva pentru iubire toate comorile casei sale, cu dispreţ ar fi respins acela.</p>
    <p id="Cant-8-8" n="8">Avem o mică surioară, care sâni nu are încă. Ce-am face cu sora noastră, când ea ar fi peţită?</p>
    <p id="Cant-8-9" n="9">Zid de piatră de-ar fi ea, coroană de argint i-am face; iar uşă dac-ar fi, cu lemn de cedru am căptuşi-o.</p>
    <p id="Cant-8-10" n="10">Zid sunt eu acum şi sânii mei sunt turnuri; drept aceea în ochii lui eu am aflat pacea.</p>
    <p id="Cant-8-11" n="11">Solomon avea o vie pe coasta Baal-Hamon; el a dat via lucrătorilor, s-o lucreze şi să-i dea fiecare la rod o mie de sicli de argint.</p>
    <p id="Cant-8-12" n="12">Via mea este la mine acasă; mia de sicli să fie a ta, Solomoane, şi două sute numai pentru cei ce păzesc roadele ei!</p>
    <p id="Cant-8-13" n="13">O, tu, ce în grădini sălăşluieşti, prietenii vor să-ţi asculte glasul; fă-mă să-l aud şi eu cu ei!</p>
    <p id="Cant-8-14" n="14">Fugi degrab, iubitul meu, sprinten ca o căprioară fii, fii ca puiul cel de cerb, peste munţii cei îmbălsămaţi!</p>
  </div>
</div>
