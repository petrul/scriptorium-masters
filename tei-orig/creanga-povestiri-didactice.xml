<?xml version="1.0" encoding="utf-8"?>
<TEI lang="ro">
  <teiHeader type="text" status="new">
    <fileDesc>
      <titleStmt>
        <title>Povestiri didactice</title>
        <author>Ion Creangă</author>
      </titleStmt>
      <editionStmt>
        <edition>
          <date>2004-05-17T17:24:15</date>
        </edition>
      </editionStmt>
      <publicationStmt>
        <authority/>
        <address></address>
      </publicationStmt>
      <sourceDesc default="NO">
        <p>Written by OpenOffice</p>
      </sourceDesc>
    </fileDesc>
    <profileDesc>
      <langUsage default="NO">
        <language id="ro">ISO</language>
      </langUsage>
    </profileDesc>
    <revisionDesc>
      <change>
        <date>2004-05-17T18:58:08</date>
        <respStmt>
          <name>Adrian Petru Dimulescu</name>
        </respStmt>
        <item>revision</item>
      </change>
    </revisionDesc>
  </teiHeader>
  <text>
    <front>
      <titlePage>
        <titlePart type="main">Povestiri didactice</titlePart>
      </titlePage>
      <docAuthor>Ion Creangă</docAuthor>
    </front>
    <body>
      <div org="uniform" sample="complete" part="N">
        <head>Păcală</head>
        <p>Un negustor, umblând prin mai multe sate şi oraşe, ca să cumpere grâu, păpuşoi şi altele, într-o zi ajunse la un pod şi când era să treacă văzu un om care se odihnea acolo: acesta era Păcală. Negustorul, voind să afle ceva de la el, ca oricare negustor, se apropie de dânsul şi-l întrebă:</p>
        <p>— De unde eşti, măi creştine?</p>
        <p>— Ia din sat de la noi, răspunse Păcală.</p>
        <p>— Din care sat de la voi?</p>
        <p>— Iaca de acolo, tocmai de sub acel mal, arătând negustorului cu mâna spre un deal.</p>
        <p>— Bine, dar ce sat e acela? Eu nu-l ştiu.</p>
        <p>— Ei! cum să nu-l ştii; e satul nostru, şi eu de acolo vin.</p>
        <p>— Nu aşa, măi prostule. Eu te-ntreb: acel sat pe a cui moşie este şi cum îi botezat?</p>
        <p>— Doamne! da' nu ştii că moşiile sunt boiereşti şi asta-i a cuconului nostru, ce şede la Bucureşti? Iar satu-l botează popa într-o căldăruşă cu apă, cum îi scrie lui în cărţi.</p>
        <p>Negustorul, privindu-l lung, zise în sine: Mă!... aista-i chiar Păcală.</p>
        <p>— Dar cum te cheamă pe tine?</p>
        <p>— Iaca!... ce mă-ntreabă. Mă cheamă ca pe oricare: vinăncoace, ori vin aici!</p>
        <p>Negustorul începu a-şi face cruce ca de naiba şi iar îl întrebă:</p>
        <p>— Dar cu chemarea împreună cum te mai strigă?</p>
        <p>— Iaca aşa: vino! u! mă! răspunse Păcală. Negustorul începu atunci a râde şi zise: ce prost! Apoi îl mai întrebă:</p>
        <p>— Dar ce bucate se fac acolo la voi?</p>
        <p>— Mai mult terci cu mămăligă mâncăm, zise Păcală.</p>
        <p>— Înţelege-mă, prostule! Nu te-ntreb de bucate fierte.</p>
        <p>— D-apoi de care bucate mă-ntrebi?</p>
        <p>— Te-ntreb dacă s-au făcut la voi grâu, orz şi altele.</p>
        <p>— Da, s-au făcut până la brâu, răspunse Păcală.</p>
        <p>— Nu te-ntreb de înălţime, că doar n-am nevoie de paie pentru boi, ci aş voi să ştiu ce fel este la voi grăuntele orzului.</p>
        <p>— Să-ţi spun, dacă nu ştii, zise Păcală. Grăuntele orzului este lungăreţ, îmbrăcat c-o coajă cam gălbâie şi c-o ţeapă în vârf.</p>
        <p>— Bine, ştiu de astea; dar spune-mi ce fel se vinde, că aş voi să cumpăr şi eu.</p>
        <p>— De! Nu ştii domnia-ta ce fel? Unul dă grâul ori orzul, şi altul îi dă bani: galbeni, napoleoni ori altăceva.</p>
        <p>— Nu mă-nţeleseşi nici asta; eu te-ntreb: cum se dă?</p>
        <p>— Bre!... Nici asta n-o ştii. Să-ţi spun eu: ei baniţa ori dimerlia şi pui în ea pân-o umpli cu vârf, apoi cu coada lopeţii o razi ş-o torni în sac, pe urmă iarăşi o umpli şi tot asemene faci.</p>
        <p>— Eu nu te-ntreb asta, om fără cap ce eşti!</p>
        <p>— Dar ce fel mă-ntrebi? zise Păcală.</p>
        <p>— Cu ce preţ se vinde chila ori baniţa; câţi lei?</p>
        <p>— Aşa cum te-nvoieşti; şi câţi lei dai atâta iei.</p>
        <p>Negustorul, supărat, îl mai întrebă:</p>
        <p>— Neghiobi ca tine mai sunt acolo-n sat?</p>
        <p>— U! hu!... este badea Muşat, badea Stan, Neagu, Voicu, Florea, Soare, badea Bran, Coman şi alţii.</p>
        <p>— Ho! mă, destul! Dar cine este mai mare decât toţi la voi în sat?</p>
        <p>— Cine-i mai mare? Badea Chiţu; el e mai nalt decât toţi; e atât de lung, încât mai n-ajungi cu mâna la umărul său.</p>
        <p>— Bre!... proastă lighioaie mai eşti! Nu te-ntreb aşa.</p>
        <p>— Dar cum? zise Păcală.</p>
        <p>— Eu îţi zic: pe cine ascultaţi voi aici în sat?</p>
        <p>— I! ha! auzi vorbă! Ascultăm pe lăutarul moş Bran; când începe să cânte, tot satul stă cu ochii şi urechile ţintă la el.</p>
        <p>— Nu zic aşa, măi nătărăule! Răspunde-mi odată cum te-ntreb.</p>
        <p>— Ei, cum?</p>
        <p>— Eu te-ntreb de cine aveţi frică aici în sat mai mult.</p>
        <p>— Valeu, maică! Ia de buhaiul lui moş popa, mare frică mai avem, mămulică! Când vine seara de la păscut, fugim de el care încotro apucăm; că atât e de înfricoşat, de gândeşti că e turbat; când începe să mugească, sperie chiar şi copiii din sat.</p>
        <p>— Mă!... da'! ce namilă de om eşti tu? Nu cumva eşti vrun duh rău, frate cu Miazănoapte sau cu Spaima-pădurii?</p>
        <p>— Ei, Doamne! De ce mă-ntrebi, când mă priveşti? Ce? Nu mă vezi că-s om ca şi dumneata: cu cap, cu ochi, gură, nas, mâini şi cu picioare, mă mişc şi mă uit ca toţi.</p>
        <p>— Aşa te văd şi eu, dar ai minte şi simţire abia ca un dobitoc. Ia spune-mi, zău: aveţi butnari sau dogari în sat la voi?</p>
        <p>— Avem.</p>
        <p>— Na cinci bani, şi du-te să-ţi pună doagele ce-ţi lipsesc.</p>
        <p>Prostia din născare, leac în lume nu mai are; ea este o urâcioasă boală, ce nu se vindecă în şcoale, ba nici în spitale.</p>
      </div>
      <div org="uniform" sample="complete" part="N">
        <head>Inul şi cămaşa</head>
        <p><emph>Inul:</emph>— Ştii tu, cămăşă dragă, ce erai odată?</p>
        <p>— Ce să fiu? Eram ceea ce mă vezi: cămaşă albă, cu care se îmbracă oamenii.</p>
        <p>— Nu-i aşa! Ai fost o sămânţă, apoi o buruiană, clătinată de vânt, ca toate buruienile: aşa naltă, subţirea, tocmai de potriva mea; erai in cu floricică albastră, fata mea. Când ai fost crescut şi copt, cum sunt eu acum, oamenii te-au smuls din pământ, te-au legat în fuioare, te-au pus copăcel, şi te-au lăsat la soare, ca să te usuci. După aceea te-au culcat pe ţol şi te-au bătut cu beţe, ca să-ţi scoată sămânţa; apoi, bătut şi stâlcit cum erai, te-au dus la baltă şi te-au pus în topitoare, unde-ai stat vro zece zile, ca să te topeşti, adică să-ţi putrezeasc ă hlujul. După asta, te-au scos şi te-au pus iarăşi la soare, ca să te usuci, rezemându-te de gardul pe care eşti întinsă acum. Fiind uscat, te-au meliţat, şi hlujul tău s-a prefăcut în puzderie, iară cojiţa ta în fuior. Femeile apoi te-au răgilat, te-au periat şi te-au făcut fuior frumos şi moale ca mătasa; din fuior te-au făcut caier, te-au pus în furcă şi au început a toarce, prefăcându-te în tort sau aţă. Tortul l-au depănat pe râşchitor, spre a-l face căleap; călepele s-au fiert cu leşie, să se înălbească, apoi le-au pus pe vârtelniţă, de pe care au început a le depăna pe mosoare cu letca; de pe mosoare te-au urzit pe urzoi, apoi te-au luat şi te-au învelit pe sulul de dinapoi, punând vergele printre pături, ca să nu se hrentuiască urzeala; şi fuscei printre rost, ca să nu se încâlcească natra. După asta te-au nevedit, trecându-te prin iţe şi prin spată; şi, cu ajutorul slobozitorului, al zăvorului şi al lopăţelei, te-au întins în stative, legându-te de sulul de dinainte, de unde se începe "gura pânzei". Călepele lăsate pentru bătătură le-au depănat pe ţevi cu sucala, apoi, punând ţevile în suveică, au început a ţese, adică a trece bătătura printre urzeală cu ajutorul tălpigilor, al scripţilor şi al iţelor. Ca să se îndesească firele, bătătura se bate cu vatalele, între care e aşezată spata. Şi iaca aşa te-au prefăcut în pânză. Când era cald afară şi frumos, femeile te-au dus la baltă şi te-au ghilit; apoi te-au fiert cu leşie şi iar te-au ghilit, până te-ai înălbit. Când erai albă cum trebuie, te-au uscat, te-au făcut vălătuc, te-au croit şi au făcut din tine ceea ce eşti acum.</p>
        <p>— Mică buruiană, nu ştiu de unde-ai mai scos atâtea despre mine.</p>
        <p>— Ei, dragă, dar poate nu ştii că oamenii mai fac pânză şi din sora noastră cânepă, şi din fratele nostru bumbac, ba şi din înghimpătoarea urzică mai fac un fel de pânză. Dar în fabrici se ţes fel-de-fel de pânzeturi, mult mai uşor şi în timp mult mai scurt.</p>
        <p>— Bre! multe mai auzi! — Mai aşteaptă, că n-am sfârşit încă. Din cămaşă sau rufă, peste câtva timp ai să te faci tearfă, din care se face scamă pentru bolnavii din spitale şi pentru soldaţii răniţi în bătălie. Apoi te caută, ca iarba de leac, să facă la fabrică din tine hârtie.</p>
        <p>— Mare minune mi-ai spus, dragă buruiană, zise cămăşa. De-a fi aşa, apoi toate lucrurile nu sunt ceea ce se văd, ci altăceva au fost odată, altăceva sunt acum şi altăceva au să fie.</p>
        <p>— Tocmai aşa, soro! Gardul, pe care eşti tu întinsă acum, a fost altădată pădure. Ce are să fie de acum înainte? Mătasă, frunză de dud intrată în pântecele unor gândaci. Varul, ce-a fost mai înainte? Dar funiile şi odgoanele? ş.a.</p>
        <p>Femeile leneşe de la ţară au cântecul acesta:</p>
        <lg org="uniform" sample="complete" part="N">
          <l part="N">Pusei pânza, când da frunza,</l>
          <l part="N">Ş-o gătii la Sân-Văsii</l>
          <l part="N">Şi-mi păru că mă grăbii...</l>
          <l part="N">Şi de lungă-i ca o pungă</l>
          <l part="N">Şi de lată... toată-i spartă!</l>
          <l part="N">Pe sulul de dinapoi</l>
          <l part="N">O sută de lătunoi,</l>
          <l part="N">Pe sulul de dinainte</l>
          <l part="N">Cioprea le mai ţine minte.</l>
          <l part="N">Printre iţe şi-ntre spată</l>
          <l part="N">Paşte-o iapă deşelată;</l>
          <l part="N">Pintre iţe şi fuscei</l>
          <l part="N">Paşte-o scroafă cu purcei.</l>
        </lg>
        <p>
          <emph>(Poezie populară)</emph>
        </p>
      </div>
      <div org="uniform" sample="complete" part="N">
        <head>Acul şi barosul</head>
        <p><emph>Acul:</emph>— Moşule, de ce eşti zurbagiu? Te sfădeşti necontenit cu soră-ta nicovala, ţipaţi şi faceţi larmă, de-mi ţiuie urechile. Eu lucrez toată ziua, şi nime nu-mi aude gura.</p>
        <p>— Iaca, mă!... da de unde-ai ieşit, Pâcală? — De unde-am ieşit, de unde n-am ieşit, eu îţi spun că nu faci bine ceea ce faci.</p>
        <p>— Na! vorba ceea: a ajuns oul mai cu minte decât găina. Măi băiete, trebuie să ştii că din sfădălia noastră ai ieşit; ş-apoi tu ne cauţi pricină?</p>
        <p>— Mă rog, iertaţi-mă! că dacă n-ar fi fost focul, foile, pleaftura şi omul care să vă facă şi să vă dea nume, aţi fi rămas mult şi bine în fundul pământului, ruginite ca vai de voi.</p>
        <p>— Măsoară-ţi vorbele, băiete! Auzi, soră nicovală, cum ne râde acuşorul?</p>
        <p>— Aud, dar n-am gură să-i răspund; şi văd, dar trebuie să rabd.</p>
        <p>— Vorba ceea, soro: "Şede hârbu-n cale şi râde de oale". Măi puşchiule! ia să vedem, ce ai făcut tu mai mult decât noi?</p>
        <p>— Ce am făcut şi ce fac, îndată ţ-oi spune. Ca să nu lungesc vorba, hainele bărbăteşti şi femeieşti, din creştet până în tălpi, şi alte nenumărate lucruri frumoase şi scumpe, fără mine nu se pot face. Mergi la croitor, intră în bordei, suie-te în palat, ai să mă găseşti. Fetele mă pun în cutiuţe aurite, mă înfig în pernuţe de mătasă şi îngrijesc de mine ca de un mare lucru.</p>
        <p>— Da' în stogul de fân nu vrei să te pună, mititelule? — Nici în stogul de fân, dar nici trântit într-un ungher al fierăriei, ca tine. Ia spune-mi: te mai ia cineva în mână decât fierarul?</p>
        <p>— Ia ascultă, te prea întreci cu şaga, piciule! Dacă şezi la cinste, şi toţi îngrijesc de tine, cum zici, de ce le împungi degetele?</p>
        <p>— Da, împung pe cască gură cel somnoros, pentru că voiesc să iasă din mâna lui, prin ajutorul meu, multe lucruri folositoare şi frumoase. Tu, pentru ce baţi fierul cel culcat pe nicovală şi ruginit ca şi tine? Nu ca să faci din el lucruri mai bune şi mai frumoase?</p>
        <p>— Măi... da' bun eşti de gură! — Şi de gură, dar şi de lucru. — Ei bine, tu mi-ai înşirat verzi şi uscate; ia stai să-ţi spun şi eu pe ale mele: toporul, barda, ciocanul, cleştele, vătrarul şi nenumăratele unelte şi maşini de fier, unele de-o mărime uriaşă, iar altele mici şi bicisnice ca tine, pututu-s-au face până n-au trecut printre nicovală şi ilău? Casa, bisericile, corabia, puştile, tunurile şi alte lucruri nenumărate, aşa-i că n-ar fi, de nu eram eu? Tu îmi spui de haine frumoase; eu ţi-oi spune de casă, de sapă, de secere, de coasă şi de plug. Tu îmi spui mai mult de frumos, eu ţi-oi spune de cele neapărat trebuincioase.</p>
        <p>— Mă faci să te-apuc iar la scărmănat, moşule baros. Haine i-au trebuit omului întâi, căci nu era să umble cu pielea goală şi desculţ ca gâştele.</p>
        <p>— Te-ai încurcat în socoteli, măi băiete. Ba de mâncare şi casă i-a trebuit omului întâi ş-apoi haine frumoase, cum zici tu; cu rufe de ale tale îţi ghiorăiesc maţele de foame. Ai auzit vorba ceea, că "Golătatea încunjură, iar foamea dă de-a dreptul".</p>
        <p>— Măi! da' ruginit mai eşti! — Ruginit cum sunt, eu v-am făcut şi trebuie să asculţi de sfaturile mele.</p>
        <p>— Aşa este, dar te prea lauzi; las' mai bine să te laude alţii. Şi tu faci trebi bune, şi eu; numai atâta că tu faci lucruri mai din topor, eu mai delicate; tu şezi totdeauma cu fierarul cel uns de cărbuni, iar eu şed cu croitorul şi cu tot felul de persoane.</p>
        <p>— Iar ai început, ghibirdic fudul şi guraliv? Croitorul tău trebuie să împungă mai mult de zece ori, până când fierarul meu mă ridică o dată; croitorul tău rupe altă dată pe zi câte zece ace; fierarul însă mă are pe viaţă, ba mă poate lăsa şi de zestre la copiii de copiii săi. Ş-apoi încă una: cine dintre aceşti doi meşteri e mai grebănos şi mai gubav? Fierariul meu ori croitoriul tău?</p>
        <p>— Moşule! eşti bătrân şi multe mai ştii; fie pe-a dumitale. — Bine, mititelule! Ia acum ai mai venit de-acasă. Zi mai bine că industria sau meşteşugurile noi le-am adus în lume; că bogăţiile cele mari, nouă se datoresc. Mi-ai zis ruginit şi ţi-ai zis cioplit; mie-mi pare bine ca strănepoţii mei să fie mai ciopliţi decât mine; cu timpul se cioplesc toate... Numai nu vă fuduliţi şi nu uitaţi obârşia voastră, ca nu cumva să vă ciopliţi prea tare şi să rămâneţi care fără urechi, care fără dinţi, care fără gură, care fără zimţi, adică nişte cioarse de nici o treabă. C-apoi atunci iarăşi mi-ţi ajunge drăguş la căuş, şi soră-mea nicovala vă va ţine în spate, iar eu vă voi bate pe rudă pe sămânţă, ca să prindeţi la minte.</p>
      </div>
      <div org="uniform" sample="complete" part="N">
        <head>Ursul păcălit de vulpe</head>
        <p>Era odată o vulpe vicleană, ca toate vulpile. Ea umblase o noapte întreagă după hrană şi nu găsise nicăieri. Făcându-se ziua albă, vulpea iese la marginea drumului şi se culcă sub tufă, gândindu-se ce să mai facă, ca să poată găsi ceva de mâncare.</p>
        <p>Şezând vulpea cu botul întins pe labele de dinainte, îi vine miros de peşte. Atunci ea ridică puţin capul şi, uitându-se la vale, în lungul drumului, zăreşte venind un car tras de doi boi.</p>
        <p>— Bun! gândi vulpea. Iaca hrana ce-o aşteptam eu. Şi îndată iese de sub tufă şi se lungeşte în mijlocul drumului, ca şi cum ar fi fost moartă.</p>
        <p>Carul apropiindu-se de vulpe, ţăranul ce mâna boii o vede şi, crezând că-i moartă cu adevărat, strigă la boi: Aho! aho! Boii se opresc. Ţăranul vine spre vulpe, se uită la ea de aproape şi, văzând-o că nici nu suflă, zice: Bre! da' cum naiba a murit vulpea asta aici?! Ti!... ce frumoasă caţaveică am să fac nevestei mele din blana istui vulpoi! Zicând aşa, apucă vulpea de după cap şi, târând-o până la car, se opinteşte ş-o aruncă deasupra peştelui. Apoi strigă la boi: hăis! Joian, cea! Bourean. Boii pornesc.</p>
        <p>Ţăranul mergea pe lângă boi şi-i tot îndemna să meargă mai iute, ca s-ajungă degrabă acasă şi să ia pielea vulpii.</p>
        <p>Însă, cum au pornit boii, vulpea a şi început cu picioarele a împinge peştele din car jos. Ţăranul mâna, carul scârţâia, iar peştele din car cădea.</p>
        <p>După ce hoaţa de vulpe a aruncat o mulţime de peşte pe drum, bini...şor! sare şi ea din car şi, cu mare grabă, începe a strânge peştele de pe drum. După ce l-a strâns grămadă, îl ia, îl duce la bizunia sa şi începe a mânca, că ta...re-i mai era foame!</p>
        <p>Tocmai când începuse a mânca, iaca vine la dânsa ursul. — Bună masa, cumătră! Ti!!! da' ce mai de peşte ai! Dă-mi şi mie, că ta...re! mi-i poftă!</p>
        <p>— Ia mai pune-ţi pofta-n cui, cumătre, că doar nu pentru gustul altuia m-am muncit eu. Dacă ţi-i aşa de poftă, du-te şi-ţi moaie coada-n baltă, şi-i avea peşte să mănânci.</p>
        <p>— Învaţă-mă, te rog, cumătră, că eu nu ştiu cum se prinde peştele.</p>
        <p>Atunci vulpea rânji dinţii şi zise: "Alei, cumătre! da' nu ştii că nevoia te duce unde nu-ţi e voia şi te-nvaţă ce nici gândeşti? Ascultă, cumătre: vrei să mănânci peşte? Du-te deseară la băltoaca cea din marginea pădurii, vâră-ţi coada-n apă şi stai pe loc, fără să te mişti, până despre ziuă; atunci smunceşte vârtos spre mal şi ai să scoţi o mulţime de peşte, poate îndoit şi-ntreit de cât am scos eu".</p>
        <p>Ursul, nemaizicând nici o vorbă, aleargă-n fuga mare la băltoaca din marginea pădurii şi-şi vâră-n apă toată coada!...</p>
        <p>În acea noapte începuse a bate un vânt rece, de îngheţa limba-n gură şi chiar cenuşa de sub foc. Îngheaţă zdravăn şi apa din băltoacă, şi prinde coada ursului ca într-un cleşte. De la o vreme ursul, nemaiputând de durerea cozii şi de frig, smunceşte o dată din toată puterea. Şi, sărmanul urs, în loc să scoată peşte, rămâne făr' de coadă!</p>
        <p>Începe el acum a mornăi cumplit ş-a sări în sus de durere; şi-nciudat pe vulpe că l-a amăgit, se duce s-o ucidă în bătaie. Dar şireata vulpe ştie cum să se ferească de mânia ursului. Ea ieşise din bizunie şi se vârâse în scorbura unui copac din apropiere; şi când văzu pe urs că vine făr' de coadă, începu a striga:</p>
        <p>— Hei, cumătre! Dar ţi-au mâncat peştii coada, ori ai fost prea lacom ş-ai vrut să nu mai rămână peşti în baltă?</p>
        <p>Ursul, auzind că încă-l mai ia şi în râs, se înciudează şi mai tare şi se repede iute spre copac; dar gura scorburii fiind strâmtă, ursul nu putea să încapă înlăuntru. Atunci el caută o creangă cu cârlig şi începe a cotrobăi prin scorbură, ca să scoată vulpea afară şi să-i dea de cheltuială...</p>
        <p>Dar când apucă ursul de piciorul vulpii, ea strigă: "Trage, nătărăule! mie nu-mi pasă, că tragi de copac..." Iar când anina cârligul de copac, ea striga: "Valeu, cumătre! nu trage, că-mi rupi piciorul!"</p>
        <p>În zadar s-a necăjit ursul, de-i curgeau sudorile, că tot n-a putut scoate vulpea din scorbura copacului.</p>
        <p>Şi iaca aşa a rămas ursul păcălit de vulpe!</p>
      </div>
    </body>
  </text>
</TEI>
